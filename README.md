# Destructieve polarisatie en delegitimeren van democratische instituties en de media door politici
Het automatisch classificeren van delegitimerende kritiek met behulp van GPT
## Introductie
De beperkte kennis over het gebruik van delegitimerende kritiek in politieke communicatie en het gebrek aan methoden om deze kritiek op grote schaal te analyseren, vormen een belangrijk gat in onderzoek. Vanwege de enorme schaal van politieke communicatie is handmatige classificatie onpraktisch en kostbaar. Daarnaast is delegitimeren een complex en contextafhankelijk concept, waardoor het lastig is om het concept meetbaar te maken voor automatische herkenning. Voor zover bekend, zijn er nog geen studies uitgevoerd die onderzoeken in hoeverre automatische tekstanalyse, door middel van het gebruik van een Large Language Model (LLM), kan worden ingezet om delegitimerende kritiek te classificeren. 
Dit onderzoek zal hier een bijdrage leveren aan de hand van de onderzoeksvraag: _In hoeverre uiten politici delegitimerende kritiek op democratische instituties en de media tijdens plenaire debatten van de Tweede Kamer?_



## Hypohesen
Aan de hand van het theoretische kader worden verschillende onderzoekshypothesen opgesteld, die samen beogen de hoofdvraag: _In hoeverre uiten politici delegitimerende kritiek op democratische instituties en media tijdens plenaire debatten van de Tweede Kamer?_ te beantwoorden.
	Allereerst wordt verwacht dat delegitimerende kritiek de afgelopen jaren is toegenomen. Doordat democratieën steeds meer gepolariseerd raken (Somer & McCoy, 2018), ontstaat er een verslechterd publiek debat en neemt het onderlinge wantrouwen toe (Dryzek et al., 2019; Moynihan, 2022). Het uiten van delegitimerende kritiek past binnen deze trend omdat het de rechtmatigheid van instituties ondermijnt (Bexell et al., 2022). Aansluitend is de volgende hypothese geformuleerd: 
 
**H1: Delegitimerende kritiek is tussen 2014 en 2024 toegenomen in plenaire debatten.**

Deze tienjarige periode is lang genoeg om structurele ontwikkelingen in het politieke debat in kaart te brengen en te toetsen of delegitimerende kritiek daadwerkelijk is toegenomen. Daarnaast omvat deze periode meerdere maatschappelijk en politiek ingrijpende gebeurtenissen, zoals de vluchtelingencrisis, de coronapandemie en de toeslagenaffaire. In deze periode vond bovendien de opkomst van nieuwe partijen zoals FvD plaats, evenals een groei van de PVV.
	Oppositieleden hebben, in tegenstelling tot kabinetsleden, meer strategische vrijheid om kritiek te uiten, aangezien zij niet gebonden zijn aan de diplomatieke en bestuurlijke verantwoordelijkheden die de regeringsleden wel hebben (Seeberg, 2022). Daarnaast profileren een aantal parlementsleden zich door zich tegen het politieke establishment af te zetten (Van Dalen, 2021). Dit leidt tot de tweede hypothese.
 
**H2: Parlementsleden zullen relatief gezien vaker delegitimerende kritiek uiten dan kabinetsleden.**

Het derde verwachte effect betreft het mogelijke verschil tussen typen politici, met name populistische versus niet-populistische politici. Populisme kenmerkt zich door het scheppen van een wij-versus-zij narratief, waarbij democratische instituties en de media vaak worden afgeschilderd als onderdeel van de corrupte elite (Mudde, 2016; Norris, 2017). Daarnaast vindt het onderzoek van Egelhofer et al. (2021) dat populistisch politici ten opzichte van niet populistische politici vaker delegitimerende kritiek uiten, dit leidt tot de volgende hypothese.

**H3: Populistische politici zullen relatief vaker delegitimerende kritiek uiten dan niet populistische politici.**

Politici richten zich in het uiten van delegitimerende kritiek vaak specifiek op de media, omdat deze een centrale rol spelen in het vormen van de publieke opinie (Egelhofer et al., 2021). Uit het onderzoek van van Dalen (2021) blijkt dat politici verschillende strategieën hanteren om media te delegitimeren. Dit leidt tot de laatste hypothese.

**H4: Politici zullen delegitimerende kritiek vaker richten op de media dan op andere democratische instituties.**

## Uitkomsten
Hypothese 1 wordt genuanceerd ondersteund, de toename is aanwezig, maar het significante effect van tijd verdwijnt wanneer er wordt gecontroleerd voor populisme.

Hypothese 2 wordt geaccepteerd.

Hypothese 3 kan op basis van deze resultaten worden geaccepteerd. 

Hypothese 4 wordt verworpen.

